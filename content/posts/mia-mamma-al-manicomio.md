+++
title = 'La seconda volta che portammo nostra madre al manicomio (frammento)'
date = 2023-10-17T00:00:00+01:00
draft = false
+++
[...] La seconda volta che portammo nostra madre al manicomio la siccità durava già da quattro mesi. Ricordo scorgere un piccolo branco di quattro o cinque *hyaena leuca* scorrazzare sotto le betulle piangenti a bordo strada sotto l'ultimo sole di settembre.

Nostra madre, le mani in grembo le dita intrecciate, guardava qua e là fuori dai finestrini della vettura in movimento, il mento leggermente sollevato e un'aria di regale importanza. Da quando avevamo lasciato la casa non aveva fatto alcuna domanda sulla nostra destinazione, appena qualche commento acido sulla guida maldestra di mio fratello maggiore, a cui egli non aveva risposto. Anzi, ancora una volta la donna sembrava comportarsi come se il viaggio fosse stato da lei deciso e ordinatoci. Come sempre, era impossibile sapere se fosse davvero convinta di ciò o se era solo una strategia di difesa, un *coping mechanism*.

Di certo riconobbe il manicomio, e con nostra sorpresa lo fece con una gioia infantile. "Quick! Ehck!" starnazzò puntando il dito verso la macchia di fango secco che era stata lo stagno dove aveva giocato con i germani e le alzavole, strizzando l'occhio sinistro cerchiato di rossetto cremisi.

"Tende nuove!" sbottò similmente quando davanti al grande edificio in stile coloniale ci fu possibile distinguere il colore azzurro pallido dietro i vetri delle finestre al primo piano. 

L'entusiasmo non la lasciò per il resto del tempo che spendemmo là: né quando l'infermiere ci mostrò la stanza con il pesante letto bianco, né quando - sbirciando tra le inferriate che sostituivano le porte nei lunghi corridoi debolmente illuminati o nel giardino punteggiato di piante ingiallite - il suo sguardo incrociava quello cavo di altri pazienti intenti a grattarsi la linea della vita sul palmo della mano sinistra, o a leccare petali di carta velina o di fiori trasparenti, o a impedire con nastri e chiodi il movimento delle ali di una spezzina gialla catturata a mezz'aria.

Passammo così un'ora per lasciarla ambientare, ed il punto in cui il sole era calato oltre la collina non si poteva già più indicare con precisione guardando la fascia arancione stemperata sull'orizzonte, quando una certa contrazione del pugno della giovane dottoressa che ci accompagnava mi fece capire che era ora di partire. Lo dissi piano agli altri, cercando di non indispettire la mamma che però non poteva udire. 

"Madonna, che tardì! Bisogna andare", disse. Salutò i miei fratelli, chi con un sorriso o una pernacchia, chi con lunghe raccomandazioni. A mio padre ricordò la scadenza dell'IVA, e lo battè sulla spalla come si suole fare tra compagni in osteria. A mio fratello maggiore disse che le spiaceva molto per Anna (la moglie morta di COVID dieci anni prima) e che era orgogliosa di lui, mentre al quarto sconsigliò gli investimenti in acciughe o termoconvettori.

Quando giunse a me eravamo di nuovo in stanza e io pensavo distrattamente a come quel commiato senza furia né insulti o taglienti giudizi sprezzanti fosse l'ennesimo suo modo diabolico di vendicarsi e di punirci per averti portata là.

"Figlia!" mi disse, visto che quello sembrava l'appellativo migliore al momento, "te ci tieni alla tua individualità, ma secondo me si è tutti intrecciati come una maglia ai ferri o le radici delle piante. Però ricorda che più di un tot non vali". 

Sentii la rabbia crescere a sufficienza e riconobbi mia madre. Da dietro le tende azzurre che un tempo erano state verdi si sentì l'auto accendersi e partire.
