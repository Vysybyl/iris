+++
title = 'Il fascismo, religione di morte'
date = 2024-06-15T22:56:15+02:00
categories = ['philosophy']
tags = ['politics']
languages = ['it']
draft = false
+++

Raccolgo qui qualche idea maturata mesi fa, quando, concorde ma insoddisfatto del [monologo di Scurati](https://roma.corriere.it/notizie/arte-e-cultura/24_aprile_20/il-monologo-di-scurati-censurato-il-testo-integrale-meloni-non-ha-mai-ripudiato-nel-suo-insieme-l-esperienza-fascista-993b89bd-20a5-447d-9406-4ee2b2a24xlk.shtml), mi ero messo a cercare la definizione di fascismo scritta da Giovanni Gentile e vidimata da Mussolini, che ricordavo vagamente esistere da qualche parte. Non l'ho mai trovata, ma sono finito a leggere l'articolo ["Fascismo" dell'Enciclopedia Italiana Treccani](https://www.treccani.it/enciclopedia/fascismo_%28Enciclopedia-Italiana%29/) del 1932[^1], un po' stupito di trovarlo online senza altro contesto. Autori: Arturo Marpicati, Benito Mussolini, Gioacchino Volpe. 

[^1]:La Treccani ha anche [una definizione contemporanea](https://www.treccani.it/enciclopedia/fascismo/) della stessa voce.

Un paio di anni fa un mio alunno per provocarmi mi salutò con il saluto romano e un motto fascista: il corpo insegnante lo obbligò a fare una ricerca e scrivere una tesi sulle leggi razziali. Se a questi due elementi aggiungiamo l'orrore della seconda guerra mondiale otteniamo tutte e tre quelle caratteristiche del fascismo che collettivamente siamo soliti riportare alla memoria per classificarlo
come "sbagliato". Nell'ordine: le leggi razziali, l'entrata in guerra e la violenza politica. Primo Levi, la campagna di Russia, Matteotti.


Se il male nel fascismo si riduce solo a questo, allora forse si può davvero sfrondare degli errori del passato, ripulire e presentare come alternativa possibile in un regime democratico? Qualcosa non tornava, eppure mi mancavano altri argomenti. Per questo ho letto più volte tutto l'articolo e vi lascio qui un riassunto delle mie riflessioni.


Leggendo la definizione enclicopedica di fascismo scritta dal suo ideatore e dai suoi intellettuali di regime emergono tre elementi fondamentali alla sua comprensione, diversi almeno in parte da quelli ricordati di solito.


### 1. L'Annullamento dell'Individuo nello stato

> *[...] il fascismo riafferma lo stato come la realtà vera dell'individuo. E se la libertà dev'essere l'attributo dell'uomo reale [...] il fascismo è per la libertà. E per la sola libertà che possa essere una cosa seria, la libertà dello stato e dell'individuo nello stato. Giacché per il fascista, tutto è nello stato, e nulla di umano o spirituale esiste, e tanto meno ha valore, fuori dello stato.*


Non solo individui annullati nelle loro libertà, unicità, intuizioni, storie, dubbi e scelte: il fascismo vuole che questo annullamento sia *voluto* dall'individuo stesso, che, credendolo
 *moralmente superiore*, sposi il sacrificio totale di sé nello stato come suo fine ultimo, e 
 arrivi a goderne - masochisticamente - e a trovare solo in esso un senso alla sua esistenza:


> La vita perciò quale la concepisce il fascista è seria, austera, religiosa: tutta librata in un mondo sorretto dalle forze morali e responsabili dello spirito.


Ritorna alla mente il vecchio ritornello - *servi dei servi* - che qui assume un significato nuovo:
non "servi dei borghesi" ma "schiavi della schiavitù".
Per questo il fascismo si sposa tanto bene con le crisi del capitalismo: ci dà un senso, 
ci fa superare avversità causate dall'uomo trattandole come se fossero calamità naturali, ci fa accettare dei sacrifici che non saranno mai ripagati, amandoli come prova spirituale. 


Questa malattia dello spirito - inventata dalla religione organizzata - fornisce lavoratori e lavoratrici che rinunciano alla loro umanità e libertà. Nella forma peggiore, fornisce bande di scagnozzi e sgherri esaltati che tanto poco sopportano la propria fragilità e irrilevanza da doversi costantemente infoiare con latrati collettivi con il braccio teso, e che tanto poco sopporta la propria unicità da doversi costantemente rassicurare con l'uniformità delle divise e alimentando in sé e negli altri l'odio per il diverso[^2]. 

[^2]:Va notato che la cosidetta destra non-fascista contemporanea, ovvero una delle dottrine politiche del neoliberalismo, ha in comune con il fascismo questo pessimismo: l'umanità è malvagia e le risorse limitate, quindi c'è bisogno di più polizia e di ottimizzare le risorse - cioè concentrarle nel più piccolo numero di mani.

### 2. L'Esaltazione della violenza e della guerra come sua massima espressione

> Non la piccola violenza individuale, sporadica, spesso inutile, ma la grande la bella la inesorabile violenza delle ore decisive

Il fascismo nasce in un momento storico in cui scontri e morti in piazza sono all'ordine del giorno. Tuttavia, la violenza per il fascismo non è né ripugnante (come dovrebbe essere in democrazia) né
è vista come un male necessario di fronte a un bene maggiore. La violenza fascista è fondamentale 
e insuperabile.

Da questa dottrina all'esaltazione della guerra, il passaggio è immediato. Innanzitutto, 
il fascismo nega qualsiasi possibilità di pace perpetua dell'umanità, non per una concezione
 pessimista dell'umanità stessa, ma perché la pace non è desiderabile né utile.

> Anzitutto il fascismo, per quanto riguarda, in generale, l'avvenire e lo sviluppo dell'umanità, e a parte ogni considerazione di politica attuale, non crede alla possibilità né all'utilità della pace perpetua.

Contro la pace e per la guerra, quindi. Anzi, la guerra è virtù, è nobile.

> Solo la guerra porta al massimo di tensione tutte le energie umane e imprime un sigillo di nobiltà ai popoli che hanno la virtù di affrontarla. Tutte le altre prove sono dei sostituti, che non pongono mai l'uomo di fronte a sé stesso, nell'alternativa della vita e della morte.

Per questo non potrà mai esistere un fascismo non-violento.


### 3. L'Opportunismo e una dottrina fumosa: due facce della stessa medaglia

Nella definizione di fascismo, l'opportunismo arrogante è professato esplicitamente e accompagnato da una voluta mancanza di chiarezza (tipica di molte visioni politiche che si collocano sulla linea dell'idealismo hegeliano). Questo permette di giustificare ogni scelta e ogni azione compiuta - anche quelle che vanno contro alcuni dei principi fondamentali dichiarati dai fascisti stessi - come dettata dall'opportunità o dalla contingenza della situazione storica.

Uno stato assoluto ma che si declina di volta in volta nell'esercito, nel dittatore, nel partito, nella tradizione, nella religione, nell'azienda, poco importa. Così questo fantomatico stato viene presentato come un monolite granitico: si tralasciano tutti i conflitti e le contraddizioni e si
vieta di tematizzarli perché, come abbiamo detto sopra, compito dell'individuo è annullarsi nello stato. Ma come riconoscere lo stato che si presenta in mille modi diversi? A chi sottomettersi per annichilirsi? Semplice: a tutte le figure di autorità. Il padre, l'insegnante, il marito, il prete, il poliziotto, il padrone, ...

> *E se, aggiungeva, il relativismo è la fine dello scientificismo; se il relativismo riconosce alla vita e all'azione una supremazia assoluta sull'intelligenza, il movimento fascista, con il suo 
> repugnare a dar una veste definitiva programmatica ai suoi complessi e potenti stati d'animo, con il suo procedere per intuizioni frammentarie, è, si può dire, "superrelativismo".*

Il fascismo procede per "intuizioni frammentarie" e "potenti stati d'animo" 
(tratti che ricordano il bipolarismo) a costruire uno stato assoluto, 
fuori dal quale l'individuo non ha nessuna libertà e l'umanità non ha nessun valore, 
che promuove e celebra la violenza fino ad esaltare la sua massima espressione nella guerra. 
Confonde l'essere con l'agire e l'esistere con il volere dominare. Della volontà dimentica sempre
il tratto vitale: la creatività.

### Conclusione e nota filosofica

Vi sono molti altri elementi salienti nell'articolo della Treccani, ma penso di aver riassunto qui quelli meno noti e più pericolosi.
Che vi restino in memoria.

Si può sicuramente dubitare che i fascisti e le fasciste di oggi conoscano e si identifichino a
fondo con questa dottrina (la maggior parte di loro una dottrina non ce l'ha). Però penso che sia evidente che questa sia la dottrina più adatta ai loro comportamenti e alla malattia dei loro spiriti.

Volendo approfondire oltre i tratti politici e cercando uno sguardo più prettamente filosofico, 
possiamo dire che il fascismo ritorna come il rigurgito ripetuto di quell'ottocento che non aveva compreso, né accettato, né superato con la leggerezza del riso o della poesia, la morte di dio e 
la fine delle certezza. 
Da un lato, il fascista considera solo ciò che si può vedere, e vedendo la società come una piramide non si rende conto di essere uno schiavo che adotta lo sguardo del faraone. Dall'altro, totalmente ignaro dei processi che lo fanno vivere, pensare e volere, totalmente ridotto a mente dentro un corpo, così svuotato e così terrorizzato dall'impermanenza e dalla diversità del mondo, il fascista riduce il mondo solo a un deserto, prima con il pensiero e poi nell'azione: dove una volta c'era vita c'è solo volontà senza senso, che non sapendo creare o amare si dedica solo a disciplinarsi, conquistare polvere e annichilirsi. 

Se è così, la fine del fascismo non arriverà mai dalla protezione dalle violenze dei fascisti - che pure è profondamente necessaria - ma dall'ascolto, dalla cura, dalla creazione. Il più grande nemico del deserto fascista è il giardino umano.
